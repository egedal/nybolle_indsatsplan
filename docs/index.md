# Formål

Indsatsplanen for grundvandsbeskyttelse skal sikre en koordineret og helhedsorienteret beskyttelsesstrategi, der omfatter alle relevante forureningskilder.

Indsatsen for grundvandsbeskyttelse skal målrettes de arealer i indsatsplanområdet, som har behov for en særlig beskyttelse. Det er dels arealer som er dårligt geologisk beskyttet fra naturens side, og som Miljøministeriet har udpeget som indsatsområde (IO), dels boringsnære beskyttelsesområder (BNBO), der er nærområdet omkring vandindvindingsboringer. 

Indsatsplanen skal være med til at sikre, at der foretages den fornødne overvågning af grundvandsressourcen. 
 
For at sikre den fremadrettede grundvandsbeskyttelse, opstiller planen derfor et indsatsprogram, som involverer Egedal Kommune, Høje-Taastrup Kommune, vandforsyningerne samt lodsejere inden for de særligt sårbare områder i Nybølle indsatsplanområdet.

Endelig skal indsatsplanen bidrage til et styrket samarbejdet på grundvandsområdet, både mellem vandværker og myndigheder og myndighederne imellem. 

Indsatsplanen har ingen direkte retsvirkning over for borgere og virksomheder, men
den lægger rammerne for, hvordan kommunerne vil sikre, at grundvandet bliver beskyttet
i Nybølle indsatsområde. De foranstaltninger, der nævnes i planen, skal derfor følges
op med konkrete handlinger og afgørelser, hvor berørte parter har mulighed for at blive
hørt.
